“आयुष्मान भारत योजना” भारत सरकार की एक प्रस्तावित योजना है। इस योजना को लोग ‘मोदीकेयर’ के नाम से भी जानते हैं। इस योजना की शुरुआत 23 सितम्बर 2018 को हुई थी। इस योजना की घोषणा 2018 के बजट सत्र में वित्त मंत्री ‘अरूण जेटली’ द्वारा की गई थी। इस योजना का मूल मकसद उन लोगों को स्वास्थ्य बीमा मुहैया कराना है, जो आर्थिक रूप से कमजोर है या गरीबी रेखा के नीचे आते हैं। इसके अन्तर्गत आने वाले हर परिवार को 5 लाख तक का ‘कैशरहित स्वास्थ्य बीमा’ दिया जाएगा। 10 करोड़ परिवार, जो गरीबी रेखा के नीचे आते हैं, वे इस योजना का लाभ उठा पाएँगे। इसके अलावा सरकार बाकी आबादी को इस योजना के अन्तर्गत लाने की योजना बना रही है।

इस योजना की शुरुआत सबसे पहले 23 सितम्बर 2018 को प्रधानमंत्री नरेंद्र मोदी द्वारा की गई थी। इस योजना को कामयाब बनाने के लिए सरकार ने हेल्पलाइन नंबर भी जारी किया है- हेल्पलाइन 14555 तथा टोल फ्री नंबर 1800111565 पर फोन करके आप यह जान सकते हैं कि आप इस योजना का लाभ उठा सकते है या नहीं। इसके अलावा आप इस नंबर पर फ़ोन करके यह जान सकते हैं कि अगर आप के परिवार में कोई व्यक्ति किसी बीमारी से पीडित है, तो उसका इलाज कैसे कराएं और साथ ही यह भी जाना जा सकता है के कोई भी इस योजना से कैसे जुड़ सकता है।

योजना की जरुरी बातें
सही स्वास्थ्य बीमा सुविधा- इस योजना को लाने का सबसे बड़ा कारण देश में लोगों को स्वास्थ्य से संबंधित सुविधा देना था। इस योजना के लागू होने के बाद गरीब लोगों की बीमारी या बाकी किसी हालत में अच्छी स्वास्थ्य सुविधाएं दी जा सके, आम तौर पर गरीब लोग पैसे की कमी होने की वजह से अच्छी स्वास्थ्य सुविधाएं प्राप्त नहीं कर पात हैं।

योजना का लाभ- इस योजना से भारत के लगभग 10 करोड़ गरीब परिवारों को लाभ मिलेगा। एक बार यह बीमा पॉलिसी लेने के बाद पूरे परिवार का इलाज कराया जा सकता है। इसी वजह से करीब 50 करोड़ लोग इस योजना का फायदा ले सकते हैं।

कुल बीमा राशि- इस योजना के हिसाब से 1 परिवार को 1 साल के अंदर 5 लाख का बीमा दिया जाएगा, जिसे जरुरत पड़ने पर लोग इस्तेमाल कर पाएँगे।

योजना का लाभ कौन उठा सकता है?
गरीब परिवार- कोई ऐसा व्यक्ति जिसके पास बीमारी के समय में इलाज करने के लिए ना तो पैसे हो और ना ही कोई पॉलिसी, इस हालत में कोई भी गरीब व्यक्ति सरकार से अपने इलाज के लिए सहायता प्राप्त कर सकता है।

परिवार के सदस्यों की संख्या- इस योजना के बारे में कहा जा रहा है कि शुरुआत में परिवार के 5 सदस्यों को इस योजना से लाभ मिलेगा, मगर बाद में पूरे परिवार को इस योजना का लाभ मिलना शुरू हो जाएगा।

SECC 2011 डेटा- इस योजना का लाभ उन लोगों को दिया जाएगा, जिनका नाम  SECC-2011 (Socio-Economic and Caste Census 2011) के अंतर्गत रजिस्टर हो।

आधार कार्ड होना आवश्यक है- इस योजना का लाभ लेने के लिए जरुरी है, कि उस व्यक्ति के पास अपना आधार कार्ड हो और इसके अलावा उस व्यक्ति का आधार कार्ड उसके परिवार आईडी से भी लिंक होना चाहिए, अगर ऐसा नहीं होता तो वह व्यक्ति “आयुष्मान भारत योजना” का लाभ नहीं उठा सकता।

माननीय प्रधानमंत्री श्री नरेन्द्र मोदी ने भारत में लोगों की आवास सम्बन्धी समस्याओं को समझते हुए एक नई योजना का शुभारंभ 25 जून 2015 को किया, जिसका नाम “प्रधानमंत्री आवास योजना” रखा गया है। इस योजना के अंतर्गत वर्ष 2015 से 2022 तक मकानों का निमार्ण किया जायेगा, जो बहुत ही सस्ती कीमतों पर उपलब्ध होंगे। प्रधानमंत्री आवास योजना का मकसद ऐसे लोगों को अपना घर दिलाना है, जो जमीन एवं फ्लेट की बढ़ती हुई कीमतों की वजह से अपना मकान ले पाने में असमर्थ हैं। इस योजना के अंतर्गत बहुत ही उचित कीमत पर अपना घर खरीद पाएँगे। इस परियोजना के अंतर्गत 2 करोड़ से ज्यादा मकानों का निमार्ण किया जा रहा है। सारा निमार्ण कार्य 2015 से लेकर 2022 तक अर्थात इन 7 सालों के अन्दर किया जायेगा।

इस योजना के अंतर्गत शहरों में मकान बनाने की कोशिश कर रहे लोगों को 9 लाख रूपये के होम लोन पर 4 प्रतिशत की छूट और 12 लाख तक के होम लोन पर 3 प्रतिशत की छूट दी गई है। इस योजना के अंतर्गत ग्रामीण इलाकों में बनाए जाने वाले घरों के लक्ष्य में 33 प्रतिशत की बढ़ोत्तरी की गई है, यानि ग्रामीण क्षेत्र में रहने वाले 33 प्रतिशत ज्यादा लोगों को अब इस योजना में शामिल किया जा सकता है। प्रधानमंत्री ने होम लोन पर लिए जा रहे ब्याज की दरों में कटौती करने की घोषणा की है, इसका लाभ सभी वर्ग के लोगों को मिलेगा। इसके अलावा जो लोग ग्रामीण क्षेत्रों में अपने मकान को बढ़ाने के लिए निर्माण करना चाहते हैं या मरम्मत करवाना चाहते हैं, उनको इस योजना के अंतर्गत 2 लाख रूपये तक के लोन लेने पर दिए जाने वाले ब्याज में 3 प्रतिशत की छूट दी जाएगी।

प्रधानमंत्री आवास योजना को 3 चरणों में पूरा किया जायेगा। इस योजना का प्रथम चरण अप्रैल 2015 से मार्च 2017 तक चलेगा और इस अवधि में 100 शहरों को कवर किया जायेगा। द्वितीय चरण अप्रैल 2017 से मार्च 2019 तक चलेगा और इस अवधि में 200 अतिरिक्त शहरों के नाम जोड़े जायेंगे। योजना का तृतीय चरण अप्रैल 2019 से मार्च 2022 तक चलेगा और इस अवधि में अन्य शहरों को जोड़ा जायेगा। प्रधानमंत्री आवास योजना का लाभ EWS(Economically Weaker Section) और LIG (Lower Income Groups) श्रेणी के परिवारों की ही मिलेगा। आवेदक को अपने आप को EWSया LIG श्रेणी का प्रमाणित करने के लिए स्व-प्रमाणित हलफनामा प्रस्तुत करना होगा।

महात्मा गांधी प्रवासी सुरक्षा योजना का शुभारंभ अप्रैल 2014 को संयुक्त अरब अमीरात में किया गया। मंत्रालय ने उत्प्रवासन जांच अपेक्षित Emigration Check Required पासपोर्ट रखने वाले विदेशी भारतीय कर्मकारों के लिए महात्मा गांधी प्रवासी सुरक्षा योजना नामक एक पेंशन और जीवन बीमा निधि आरंभ की है। यह योजना विदेश मंत्रालय के अधीन है। इसके अंतर्गत विदेशों में रह रहे भारतीय मजदूरों के लिए पेंशन और जीवन बीमा की व्यवस्था करना है। सरकार का महात्मा गांधी प्रवासी सुरक्षा योजना के अंतर्गत अंशदान 5 वर्ष की अवधि के लिए या सदस्य कर्मकार के भारत वापस आने तक, जो भी पहले हो, उपलब्ध रहेगा। महात्मा गांधी प्रवासी सुरक्षा योजना एक वाॅलेंटियरी स्कीम है।

महात्मा गांधी प्रवासी सुरक्षा योजना का उद्देश्य सरकारी अंशदान करते हुए विदेशी भारतीय कर्मकारों को उनकी वापसी और पुनर्वास के लिए बचत, उनकी वृद्धावस्था के लिए बचत और कवरेज की अवधि के दौरान प्राकृतिक मृत्यु से उनके लिए जीवन बीमा सुरक्षा उपलब्ध कराना है। सरकार का महात्मा गांधी प्रवासी सुरक्षा योजना के अंतर्गत अंशदान पांच वर्ष की अवधि के लिए अथवा सदस्य कर्मकार के भारत आने तक, जो भी पहले हो उपलब्ध रहेगा।

महात्मा गांधी प्रवासी सुरक्षा योजना के मुख्य आकर्षण निम्नलिखित हैंः

समस्त ऐसे महात्मा गांधी प्रवासी सुरक्षा योजना के सदस्यों के लिए जो एनपीएस-लाइफ में प्रतिवर्ष 1 हजार रूपये से 12 हजार रूपये के बीच बचत करते हैं, स्वलंबन प्लेटफार्म की तर्ज पर 1 हजार रूपये प्रतिवर्ष का सरकारी अंशदान।
ऐसी विदेशी भारतीय महिला कर्मियों के लिए जो एनपीएस-लाइफ में प्रतिवर्ष 1 हजार रूपये से 12 हजार रूपये के बीच बचत करती हैं, प्रवासी भारतीय मामले मंत्रालय द्वारा प्रतिवर्ष 1 हजार रूपये का अतिरिक्त सरकारी अंशदान।
ऐसी विदेशी भारतीय कर्मियों के लिए जो प्रतिवर्ष 4 हजार रूपये से अधिक बचत करते हैं। प्रवासी भारतीय मामले मंत्रालय द्वारा उनकी वापसी और पुनर्वास के लिए 900 रूपये का विशेष सरकारी योगदान।


 
स्वामी केशवानन्द भारत के स्वतंत्रता संग्राम सेनानी, समाज सुधारक, महान संत, शिक्षाविद और राज्यसभा के सदस्य थे।

प्रारंभिक जीवन
स्वामी केशवानन्द का जन्म राजस्थान के सीकर जिले की लक्ष्मणगढ़ तहसील के अंतर्गत गाँव ‘मगलूणा’ में दिसंबर 1883 को निर्धन ढाका परिवार में हुआ। उनके पिता का नाम ‘ठाकरसी’ और माता का नाम ‘सारा’ था। ग्राम मगलूणा संवत 1451 में फत्तेखां नवाब फतेहपुर के क्षेत्र में स्वामी केशवानन्द से 13 पीढ़ी पूर्व उनके ही वंशज ‘मालुजी ढाका’ द्वारा बसाया था।

स्वामी केशवानन्द का बचपन का नाम ‘बीरमा’ था। जब बीरमा 5 वर्ष के थे, तब उनका परिवार मगलूणा छोड़ रतलागढ़ शहर चला गया। बीरमा के अलावा उनके परिवार में उनके पिता ठाकरसी, माता सारा और रिश्ते में फुफेरे भाई रामलाल थे। रामलाल के माता-पिता बचपन में ही गुजर गए थे, इसलिए उसका भरण-पोषण ठाकरसी द्वारा ही किया जा रहा था। ठाकरसी अपने ऊंट पर रतनगढ़ से दिल्ली तक सेठों (व्यापारी) का सामान ले जाया करते थे, इस काम का मेहनताना उनको एक-डेढ़ रूपया मिलता था। 1890 में जब बीरमा 7 वर्ष के थे, तब उनकी मृत्यु हो गई।

आखिरकार मां और बेटा 1897 में वर्तमान श्री गंगानगर जिले के केलनिया गांव में बस गए। हालांकि, यह उनके दुर्भाग्य का अंत नहीं था, अकाल की काली छाया क्षितिज पर धीरे-धीरे उभर रही थी। पानी का संकट भी गहराता जा रहा था। पानी के कुएं भी सूख गए थे। उस समय का दीन-हीन ग्रामीण कृषक समाज सामन्तों, राजाओं-नवाबों और विदेशी शासकों की गुलामी में दबा हुआ था। इन परिस्थितियों में बीरमा की मां सारा का 1899 में केलानिया गांव में निधन हो गया।

शिक्षा
सन. 1899 में इतिहास के सबसे बड़े अकाल ने बीरमा को रेगिस्तानी क्षेत्र छोड़ने के लिए मजबूर किया और वे आजीविका के लिए पंजाब चले गए। वहां उन्होंने ‘उदासी संप्रदाय’ के महंत ‘कुशलदास’ से संपर्क किया और संस्कृत सीखने की इच्छा व्यक्त की। महंत कुशालदास ने सलाह दी कि जाट जाति के रूप में उन्हें संस्कृत सीखने की अनुमति नहीं दी जाएगी। 1904 में संस्कृत भाषा सीखने के लिए बीरमा ‘जाट’ से संन्यासी (संत) बन गए। उन्होंने साधु आश्रम फाजिल्का (पंजाब) में शिक्षा प्राप्त की। उन्होंने आश्रम में हिंदी, गुरुमुखी और संस्कृत भाषाएं सीखीं। वर्ष 1905 में प्रयाग कुंभ मेले के अवसर पर महात्मा ‘हीरानंदजी अवधूत’ ने बीरमा को “स्वामी केशवानंद” की उपाधि प्रदान की।

स्वतंत्रता सेनानी
सन. 1919 का जलियांवाला बाग नरसंहार, जिसने पंजाब के सामूहिक मानस पर गहरा प्रभाव डाला, स्वामी केशवानंद भी इससे अछूते नहीं रहे। उन्होंने आर्य समाज की बैठकों में जाना शुरू किया और इसके दर्शन से प्रभावित हुए। उन्होंने कांग्रेस की बैठकों में भाग लेना शुरू कर दिया। उन्होंने कांग्रेस के अहमदाबाद अधिवेशन में ‘खान अब्दुल गफ्फार खान’ से मुलाकात की। ‘पंडित मदन महान मालवीय’ ने भी उन्हें प्रभावित किया। उन्होंने 1919 में मदन महान मालवीय की अध्यक्षता में कांग्रेस के दिल्ली अधिवेशन में भाग लिया। वे महात्मा गांधी के नेतृत्व में भारतीय स्वतंत्रता आंदोलन में शामिल हुए। महात्मा गांधी के असहयोग आंदोलन में भाग लेने के कारण, उन्हें 2 साल की कैद हुई और उन्हें फिरोजपुर (1921-1922) जेल में रखा गया। स्वतंत्रता आंदोलन में स्वामी केशवानंद की भूमिका इतनी महत्वपूर्ण हो गई कि उन्हें 1930 में उस क्षेत्र में स्वतंत्रता आंदोलन का संचालन करने के लिए फिरोजपुर जिले का अधिनायक (लीडर) नियुक्त किया गया। 1930 में उन्हें फिर से गिरफ्तार कर लिया गया, लेकिन गांधी-इरविन समझौते के समापन के बाद रिहा कर दिया गया।

शिक्षक के रूप में कार्य
स्वामी केशवानंद, एक अनाथ, अनपढ़, खानाबदोश व्यक्ति थे, जिन्होंने कभी औपचारिक शिक्षा प्राप्त नहीं की, वे 300 से अधिक स्कूलों, 50 छात्रावासों और असंख्य पुस्तकालयों, समाज सेवा केंद्रों और संग्रहालयों के संस्थापक थे। 1911 में, एक संन्यासी के रूप में ‘उदासीन दशनामी संप्रदाय’ में अपनी दीक्षा के कुछ वर्षों के अंदर, स्वामी केशवानंद ने सदन आश्रम फाजिल्का के परिसर के अंदर “वेदांत पुष्प वाटिका” पुस्तकालय शुरू किया।

अगले वर्ष, उन्होंने उसी स्थान पर एक संस्कृत विद्यालय शुरू किया। 1932 में, स्वामी केशवानंद को जाट स्कूल, संगरिया का निदेशक बनाया गया, जो धन के आभाव में बंद होने के कगार पर था। वे धन इकट्ठा करने के लिए एक गाँव से दूसरे गाँव में गए और बंद स्कूल को शुरू करने में सफल रहे, 1948 में जिसका नाम बदलकर “ग्रामोत्थान विद्यापीठ”, संगरिया कर दिया गया। इस विद्यालय के अंदर स्वामी केशवानंद ने दुर्लभ दस्तावेजों के एक बहुमूल्य संग्रह के साथ एक संग्रहालय विकसित किया। ग्रामोत्थान विद्यापीठ, संगरिया दूर-दूर के शिक्षकों के लिए एक प्रेरणा बन गया।

समाज सुधारक
स्वामी केशवानंद एक महान सामाजिक कार्यकर्ता थे। वे हमेशा शिक्षा, सामाजिक और ग्राम उत्थान के प्रसार से जुड़े रहे। वे पंजाब में साहित्य सदन, अबोहर, फिरोजपुर जिले की स्थापना (1917-1932) से जुड़े थे। उन्होंने अबोहर शहर में हिंदी-फ़ोरम के साथ हिंदी का ज्ञान फैलाने के अपने उद्घोष की शुरुआत की। उन्होंने 1920 में अबोहर में ‘नागरी प्रचारिणी सभा संस्थान’ की स्थापना की, जिसका नाम बदलकर साहित्य सदन, अबोहर रखा गया।

हिंदी के लिए उनकी सेवाएं
स्वामी केशवानंद ने 1933 में अबोहर में एक प्रेस (मुद्रणालय) “दीपक” शुरू किया और हिंदी भाषा में सामग्री प्रकाशित की और ग्रामीणों को मुफ्त या बहुत मामूली कीमत पर वितरित की गई। साहित्य सदन, अबोहर रवींद्रनाथ टैगोर के शांति निकेतन के साथ एक संस्थान के रूप में विकसित हुआ। उन्होंने 1941 में साहित्य सदन, अबोहर में 30वें अखिल भारतीय हिंदी साहित्य सम्मेलन का आयोजन किया। उन्हें 1942 में हिंदी के लिए उनकी सेवाओं को देखते हुए “साहित्य वाचस्पति” की उपाधि प्रदान की गई।

सम्मान
स्वामी केशवानंद को 9 मार्च 1958 को राजस्थान के तत्कालीन मुख्यमंत्री द्वारा “अभिनंदन ग्रंथ” भेंट किया गया था। वे लगातार दो बार 1952-58 और 1958-64 में राज्य सभा के सदस्य रहे।
भारत सरकार के डाक विभाग ने 15 अगस्त 1999 को उनके सम्मान में एक स्मारक डाक टिकट जारी किया।
2009 में “स्वामी केशवानंद राजस्थान कृषि विश्वविद्यालय” का नाम उनके नाम पर रखा गया।


दीन दयाल उपाध्याय ग्रामीण कौशल योजना का शुभारंभ 25 सितम्बर 2014 को केन्द्रीय मंत्री श्री नितिन गडकरी एवं श्री वेंकैया नायडू द्वारा भारतीय जनसंघ के प्रमुख पंडित दीन दयाल उपाध्याय की 98वीं जन्म तिथि के अवसर पर किया गया। इस योजना का मुख्य उद्देश्य 15 से 35 साल की आयु के अंतर्गत आने वाले लोगों को रोजगार दिलवाने में मदद करना है। यह योजना राष्ट्रीय ग्रामीण आजीविका योजना का ही अंग है।

सन. 2011 की जनगणना के अनुसार भारत के ग्रामीण क्षेत्रों में 15 से 35 साल की आयु के बीच के 55 लाख संभावित कामगार है। इस समय दुनिया को सन. 2020तक 57 लाख वर्कर्स की कमी का सामना करना पड़ सकता है। आधुनिक बाजार में भारत के ग्रामीण निर्धन लोगों को आगे बहुत सी चुनौतियों जैसे औपचारिक शिक्षा और बाजार के अनुसार कौशल में कमी आदि का सामना करना पड़ सकता है। दीन दयाल उपाध्याय ग्रामीण कौशल योजना का मुख्य उद्देश्य गरीबों को विश्वस्तरीय प्रशिक्षण, वित्तपोषण, रोजगार उपलब्ध कराने के साथ-साथ स्थायी बनाना, आजीविका में उन्नति करने और विदेशों में रोजगार प्रदान करने के लिए अवसर प्रदान करना है।

दीन दयाल उपाध्याय ग्रामीण कौशल योजना की विशेषतायेंः

ग्रामीण गरीबों के लिए मांग आधारित निःशुल्क कौशल प्रशिक्षण प्रदान करना।
सामाजिक तौर पर वंचित समूहों (जैसे- अनुसूचित जाति/अनुसूचित जनजाति को 50 प्रतिशत, अल्पसंख्यक को 15 प्रतिशत, महिला को 33 प्रतिशत) अनिवार्य रूप से शामिल करना।
रोजगार स्थायी करने, आजीविका उन्नयन और विदेश में रोजगार प्रदान करने के उद्देश्य से पथ-प्रदर्शन के उपाय करना।
कम से कम 75 प्रतिशत प्रशिक्षित उम्मदवारों के लिए रोजगार की गारंटी करना।
इनके कौशल विकास के लिए प्रशिक्षण देने वाली नई एजेंसी को तैयार करना।
जम्मू-कश्मीर, पूर्वोत्तर क्षेत्र और वामपंथी उग्रवाद से प्रभावित 27 जिलों में निर्धन ग्रामीण युवाओं के लिए परियोजनाओं पर अधिक जोर देना।
सभी प्रोग्राम की गतिविधियाँ standard operating procedure पर आधारित होगी और यह किसी भी लोकल इंस्पेक्टर के स्पष्टीकरण के लिए नहीं खोली जाएगी।
दीन दयाल उपाध्याय ग्रामीण कौशल योजना एक तीन-स्तरीय कार्यान्वयन प्रारूप का अनुसरण करती है। ग्रामीण विकास मंत्रालय की DDUGKY राष्ट्रीय इकाई एक नीति निर्माता, तकनीकी सहायक और सुविधा एजेंसी के रूप में काम करती है। DDUGKY के राजकीय मिशन कार्यान्वयन सहायता प्रदान करते हैं और रोजगार परियोजनाओं के माध्यम से कार्यक्रम का कार्यान्वयन करती है।

भारत के ग्रामीण क्षेत्रों में कृषि और गैर-कृषि उपभोक्ताओं को उचित तरीके से विद्युत आपूर्ति सुनिश्चित कराने के उद्देश्य से इस योजना का शुभारंभ 20 नवंबर 2014 को किया गया। माननीय प्रधानमंत्री श्री नरेन्द्र मोदी की अध्यक्षता में मंत्रिमंडल की बैठक में यह अहम निर्णय लिया गया। इस योजना का नाम भारत के महान राजनेता, दर्शनशास्त्री श्री दीन दयाल उपाध्याय जी के नाम पर रखा गया है।

इस योजना के अंतर्गत देश के सभी ग्रामीण क्षेत्रों में लगातार बिजली उपलब्ध की जायेगी। मोदी जी ने अपने इस प्रोजेक्ट के लिए बिहार के पटना शहर को चुना है। सरकार ने 1000 दिनों के अंदर 1 मई, 2018 तक 18,452 विद्युत रहित गांवोंका विद्युतीकरण करने का फैसला लिया गया है। मौसम की अनिश्चिता के कारण आज देश के लाखों किसान अपने खेतों की सिंचाई के लिए कृत्रिम साधनों जैसे बोरवेल, पंप आदि पर निर्भर हैं। इन सभी साधनों में बिजली की खपत अधिक मात्रा में होती है।

इस योजना के अंतर्गत ग्रामीण क्षेत्रों मे कृषि और गैर-कृषि फीडर सुविधाओं को अलग-अलग किया जायेगा। इसके साथ ही ग्रामीण क्षेत्रों में वितरण प्रणाली को मजबूत किया जायेगा, जिसमें वितरण ट्रांसफार्मर, फीडर और उपभोक्ताओं के लिए मीटर लगाना शामिल होगा। योजना के अंतर्गत दोनों घटकों की कुल अनुमानित लागत 43,033 करोड़ रूपये है, जिसमें पूरे क्रियान्वयन अवधि के लिए भारत सरकार द्वारा 33,453 करोड़ रूपये की बजट सहायता भी शामिल है। इस योजना से ग्रामीण क्षेत्रों में विद्युत वितरण की अवधि में सुधार होगा। इसके साथ-साथ अधिक मांग के समय में लोड़ की कमी, उपभोक्ताओं को मीटर के अनुसार खपत पर आधारित बिजली बिल में सुधार और ग्रामीण क्षेत्रों में बिजली की ज्यादा सुविधा दी जा सकेगी।

दीन दयाल उपाध्याय ग्राम ज्योति योजना से पहले इस तरह की एक योजना गुजरात में पहले से ही चल रही है। यह योजना मुख्यतः उन ग्रामीण क्षेत्रों के लिए बनाई गई है, जहाँ गाँव में रहने वाले लोगों के घरों में बिजली की सुविधा नहीं होती है। DDUGJY को कांग्रेस द्वारा शुरू की गई “राजीव गाँधी विद्युतीकरण योजना” से जोड़ दिया गया है। यह योजना विद्युत मंत्रालय के प्रमुख कार्यक्रमों में से एक है और बिजली की 24X7 आपूर्ति की सुविधा को सुगम बनायेगी।

मिशन इंद्रधनुष अभियान भारत सरकार के केन्द्रीय स्वास्थ्य एवं परिवार कल्याण मंत्रालय द्वारा शुरू किया गया एक मिशन है। इस अभियान का शुभारंभ 25 दिसम्बर सन् 2014 को केन्द्रीय स्वास्थ्य मंत्री श्री जे. पी. नड्डा द्वारा सुशासन दिवस के अवसर पर शुरू किया गया है।

इंद्रधनुष के सात रंगों के समान इस “मिशन इंद्रधनुष” का मुख्य उद्देश्य सन् 2020तक उन सभी बच्चों का टीकाकरण करना है, जिन्हें डिफ्थीरिया, काली खाँसी, टिटनस, पोलियो, तपेदिक, खसरा, हेपिटाइटिस-बी को रोकने के टीके नहीं लगे हैं। यह कार्यक्रम हर साल 5 प्रतिशत या उससे अधिक बच्चों के पूर्ण टीकाकरण में तेजी से वृद्धि के लिए चलाया जायेगा। इस योजना का उद्देश्य बच्चों में रोग-प्रतिरक्षण की प्रक्रिया को तेज गति देना है। मिशन इंद्रधनुष दो चरणों में चलाया जायेगा।

मिशन इंद्रधनुष का पहला चरणः

मिशन इंद्रधनुष के पहले चरण में भारत सरकार द्वारा पूरे भारत के 28 राज्यों के 201 जिलों में ऐसे बच्चों की पहचान की गई है, जोकि आंशिक रूप से प्रतिरक्षित और अप्रतिरक्षित हैं। मिशन इंद्रधनुष के पहले चरण की शुरूआत 7 अप्रैल 2015 को हुई। इस चरण को एक सप्ताह से अधिक समय तक जारी रखा गया था। इस चरण को चार भागों में बांटा गया। पहला भाग 7 अप्रैल को शुरू हुआ, इसके अलावा दूसरा, तीसरा और चौथा भाग मई, जून और जुलाई के महीने की 7 तारीख से शुरू किया गया जोकि एक-एक सप्ताह से अधिक समय के लिए आयोजित किया गया था। इस मिशन का पहला चरण अत्यधिक सफल रहा।

मिशन इंद्रधनुष के पहले चरण के मुख्य बिंदु निम्न प्रकार हैंः

मिशन इंद्रधनुष के इन चार चरणों के दौरान कुल 9.4 लाख सत्रों का आयोजन किया गया था।
बच्चों सहित गर्भवती महिलाओं को 2 करोड़ टीके लगाए गए थे।
20 लाख से अधिक गर्भवती महिलाओं को टिटनस टाॅक्साइड के टीके लगाए गए थे।
इसमें 75.5 लाख बच्चों को टीके लगाए गए थे, जिनमें लगभग 20 लाख बच्चों का पूर्ण टीकाकरण किया गया था।
डायरिया/अतिसार/दस्त जैसी बीमारियों से बचाने के लिए सभी बच्चों के लिए 57 लाख से भी ज्यादा जिंक टेबलेट्स और 16 लाख से भी ज्यादा ओ. आर. एस. पैकेट्स मुफ्त में बाँटे गए।
मिशन इंद्रधनुष का दूसरा चरणः

मिशन इंद्रधनुष के दूसरे चरण में देश भर के 352 जिलों में पूर्ण टीकाकरण प्राप्त करना है। जिनमें से 279 मध्यम फोकस जिले हैं एवं बचे हुए 73 पहले चरणके हाई फोकस जिले हैं। मिशन इंद्रधनुष के दूसरे चरण के दूसरे चरण की शुरूआत 7 अक्टूबर 2015 को हुई। इस चरण को भी चार भागों में बांटा गया, जिनमें दूसरे भाग की शुरूआत 7 नवंबर 2015, तीसरे भाग की शुरूआत 7 दिसंबर 2015 तथा चौथे भाग की शुरूआत 7 जनवरी 2016 को की गई।

राष्ट्रीय विरासत विकास एवं संवर्धन योजना का शुभारंभ 21 जनवरी 2015 को कृषि शहरी विकास मंत्री श्री एम. वेकैया नायडू द्वारा किया गया। इस योजना का उद्देश्य भारत में विरासत स्थलों को संरक्षित और जीवंत रखना है। HRIDAY की शुरूआत के लिए शहरी विकास मंत्रालय और भारतीय पर्यटन मंत्रालय ने साथ-साथ काम किया है।

इस स्कीम की शुरूआत भारत के पुराने शहरों, गाँवों के विकास के लिए की गई है। शहरों, गाँवों का विकास होने से वहाँ लोगों का आवागमन बढ़ेगा और पर्यटन को बढ़ावा मिलेगा। सरकार इस योजना पर कुल 500 करोड़ खर्च करने वाली है। इस योजना का सारा व्यय केंद्र सरकार वहन करेगी। इस योजना का समय 27 माह है।

इस योजना के प्रथम चरण में देश के 12 शहरों जैसे अजमेर, अमरावती, अमृतसर, बादामी, द्ववारका, गया, कांचीपुरम, मथुरा, पुरी, वाराणसी, वेलंकणी और वारंगल को विकास के लिए चुना गया है। इस योजना के द्वारा इन शहरों के इन्फ्रास्ट्रक्चर को बदला जायेगा, जैसे यहाँ के घाट, मंदिर इत्यादि। भारत में ज्यादा पर्यटक आने से पर्यटन सिस्टम मजबूत होगा और देश की आर्थिक अर्थव्यवस्था में तेजी से बदलाव आएगा। इसके अलावा यहाँ रोड, पब्लिक ट्रांसपोर्ट, होटल, शौचालय की सुविधा, नागरिक विकास पर भी विशेष कार्य होगा।

राष्ट्रीय विरासत विकास एवं संवर्धन योजना की मुख्य बातेंः

यह योजना पूरी तरह से केंद्र सरकार द्वारा वित्त पोषित होगी ताकि अधिक पर्यटकों को आकर्षित करने के लिए विरासत स्थलों के आस-पास बुनियादी संरचना और सुविधाएं उपलब्ध कराई जा सके।
इस योजना के अंतर्गत भारत के पुराने प्राचीन शहरों का विकास करना है। भारत में ऐसी बहुत सारी जगह है जो देश की धरोहर है, जिनको संभाल कर रखने के लिए उनका रख-रखाव करना बहुत आवश्यक है।
इस योजना से टूरिज्म को बहुत लाभ मिलेगा और देश में पर्यटकों की संख्या बढे़गी।
HRIDAY के आरंभिक चरण में 12 विरासत शहरों को चुना गया है, जिन्हें फिर से विकसित किया जायेगा।
अगले दो वर्षों में होने वाले व्यय के लिए 12 शहरों को मंजूरी पत्र जारी किये गये हैं। शहरों की जनसंख्या के आधार पर वाराणसी को 89.31 करोड़ रूपये, अमृतसर को 69.31 करोड़ रूपये, वारंगल को 40.54 करोड़ रूपये तथा अजमेर, गया एवं मथुरा को 40.04-40.04 करोड़ रूपये, कांचीपुरम को 23.04 करोड़ रूपये और वेलानकिनी, अमरावती, बादामी एवं द्वारका को 22.26-22.26 करोड़ रूपये तथा पुुरी को 22.54 करोड़ रूपये आबंटित किये गये हैं।

2 जुलाई, 2015 को प्रधानमंत्री श्री नरेन्द्र मोदी की अध्यक्षता में मंत्रिमंडल के आर्थिक मामलों की समिति ने प्रधानमंत्री कृषि सिंचाई योजना को मंजूरी दी। भारतीय अर्थव्यवस्था का बहुत बड़ा हिस्सा कृषि क्षेत्र पर निर्भर है। देश की बढ़ती आबादी के कारण हर साल देश में अनाज की मांग बढ़ती ही जा रही है। देश की खाद्य आपूर्ति और अर्थव्यवस्था को मजबूत बनाने के लिए अच्छी किस्म की खेती बहुत जरूरी है। देश के प्रधानमंत्री ने किसानों के हित को ध्यान में रखते हुए प्रधानमंत्री कृषि सिंचाई योजना की शुरूआत की है। इस योजना का मुख्य उद्देश्य यह है कि किसानों को पानी की उपयोगिता के बारे मे जागरूक कर सकें, और उन्हें सिंचाई के नये साधन के बारे में बताया जा सके।

इस योजना के अंतर्गत 5 वर्षों (2015-2016 से 2019-2020) के लिए 50 हजार करोड़ रूपये की राशि का प्रावधान किया गया है। वर्ष 2015-16 के दौरान लघु सिंचाई के अंतर्गत 8 लाख हेक्टेयर क्षेत्र लाने का लक्ष्य निर्धारित किया गया है। दिसंबर 2019 तक 99 मुख्य और माध्यम सिंचाई को मिशन मोड़ में पूरा किये जाने का भी निर्णय लिया गया है। इसके अतिरिक्त 76.03 लाख हेक्टेयर क्षेत्र सिंचाई के तहत लाया जा सकेगा। देश के सभी राज्यों को इस योजना में जितना खर्च होगा उसका 75 प्रतिशत दिया जायेगा, बाकी का 25 प्रतिशत का खर्च राज्य सरकार को खुद ही उठाना पड़ेगा। राज्य सरकार को केन्द्रीय सरकार द्वारा दी गई राशि के अलावा अतिरिक्त खर्च करना जरूरी होगा, जिससे विकास कार्य अच्छी तरह से हो सके।

देश के ऊँचाई वाले स्थान, उत्तरी पूर्व के राज्यों में केन्द्रीय सरकार इस योजना के अंतर्गत 90 प्रतिशत खर्च देगी, उस राज्य को सिर्फ 10 प्रतिशत का भार उठाना होगा। मौजूदा वित्तीय वर्ष के लिए 5300 करोड़ रूपये आबंटित किये गये हैं। जाहिर है कि देश में कुल 14.2 करोड़ हेक्टेयर कृषि योग्य भूमि में से 65 प्रतिशत भूमि में सिंचाई की सुविधा नहीं है। बताया जा रहा है कि इस योजना से बहुत से किसानों को लाभ मिलेगा। देश में ऐसे बहुत से किसान हैं जो खेती करना छोड़ देते हैं, क्योंकि उन्हें सिंचाई के लिए पर्याप्त पानी नहीं मिल पाता है, लेकिन इस योजना के द्वारा केन्द्रीय एवं राज्य सरकार खेती के नये रास्ते खोलने के साथ-साथ बेहतर सिंचाई की सुविधा उपलब्ध कराएगी।

पी. चिदंबरम का पूरा नाम ‘पलानीअप्पन चिदंबरम’ है। वे भारतीय राष्ट्रीय कांग्रेस पार्टी के एक वरिष्ठ नेता एवं भारत के पूर्व वित्त मंत्री हैं। पी. चिदंबरम ने एक वकील होने के साथ-साथ 3 वर्ष तक गृह मंत्री के तौर पर भी काम किया। इनका जन्म तमिलनाडु राज्य के शिवगंगा जिले के कनाडुकथन गाँव में 16 सितंबर 1945 को हुआ। उनकी शादी ‘नलिनी चिदंबरम’ के साथ हुई और उनका एक बेटा ‘कार्ति पी. चिदंबरम’ है, जो कांग्रेस पार्टी के राजनेता हैं।

पी. चिदंबरम ने चेन्नई के ‘प्रेसीडेंसी कॉलेज’ से सांख्यिकी में ‘बैचलर ऑफ साइंस’ (BSC) की डिग्री प्राप्त की। इसके बाद उन्होंने मद्रास लॉ कॉलेज से ‘बैचलर ऑफ लॉ’ (LLB) की डिग्री हासिल की, जिसे वर्तमान में ‘डॉ. अंबडेकर गवर्मेंट लॉ कॉलेज’, चेन्नई के नाम से जाना जाता है। उन्होंने ‘हार्वर्ड बिजनेस स्कूल’ से बिजनेस एडमिनिस्ट्रेशन (MBA) की डिग्री हासिल की और चेन्नई के ‘लोयला कॉलेज’ से परास्नातक की डिग्री प्राप्त की है। वह चेन्नई उच्च न्यायालय में एक वकील के रूप में नामांकित है और उन्होंने सर्वोच्च न्यायालय में और देश के विभिन्न उच्च न्यायालयों में भी इसका अभ्यास किया है।

पी. चिदंबरम पहली बार सन 1984 में लोकसभा में तमिलनाडु राज्य के शिवगंगा निर्वाचन क्षेत्र से निर्वाचित हुए थे। वह भारतीय राष्ट्रीय कांग्रेस पार्टी से चुनाव लड़े और सन 1989, सन 1991, सन 1996, सन 1998, सन 2004 और सन 2009 के उत्तरार्ध में उसी निर्वाचन क्षेत्र से फिर से निर्वाचित हुए। सन 1986 में उन्होंने कार्मिक, लोक शिकायत और पेंशन मंत्रालय में राज्य मंत्री के रूप में सेवा की और इन्हें गृह मंत्रालय में आंतरिक सुरक्षा के लिए राज्यमंत्री के रूप में अतिरिक्त जिम्मेदारी भी प्रदान की गई थी।

सन 1991 में पी. चिदंबरम को वाणिज्य मंत्रालय का राज्यमंत्री बनाया गया, लेकिन एक वर्ष बाद कुछ विवादों के कारण इन्होंने अपने पद से त्यागपत्र दे दिया था। सन 1995 में वे फिर से उसी पद पर नियुक्त हुए और उन्होंने भारत में आयात और निर्यात की नीतियों में कुछ संशोधन भी किए। सन 1996 में पी. चिदंबरम ने भारतीय राष्ट्रीय कांग्रेस पार्टी से त्यागपत्र दे दिया और मूपनार के साथ ‘तमिल मनीला कांग्रेस’ (TMC) पार्टी का गठन किया तथा लोकसभा में ‘तृणमूल कांग्रेस पार्टी’ के सांसद बने। सन 1996 के आम चुनाव में तृणमूल कांग्रेस पार्टी ने राष्ट्रीय और क्षेत्रीय पार्टी के साथ गठबंधन करके अपनी सरकार बनाई और पी. चिदंबरम को केंद्रीय वित्त मंत्री के पद पर नियुक्त किया गया। सन 1998 में गठबंधन सरकार गिरने के बाद भी उन्होंने 2 वर्ष तक वित्त मंत्री का कार्यभार संभाला था।

सन 2001 में पी. चिदंबरम ने तृणमूल पार्टी से अलग होकर अपनी ‘कांग्रेस जनानायक पेरावई’ पार्टी का गठन किया। बाद में उन्होंने सन 2004 में अपनी पार्टी को भारतीय राष्ट्रीय कांग्रेस पार्टी के साथ जोड़ लिया था।

उसी साल प्रधानमंत्री ‘मनमोहन सिंह’ द्वारा पी. चिदंबरम को वित्त मंत्री के पद पर नियुक्त किया गया था। सन  2008 तक वे इसी पद पर कार्यरत रहे और बाद में उसी साल ‘शिवराज पाटिल’ पर अत्याधिक दबाव पड़ने के कारण, उनके द्वारा अपना त्यागपत्र देने के बाद, पी. चिदंबरम को केंद्रीय गृह मंत्री के पद पर नियुक्त किया गया था। उन्होंने सन 2009 तक गृह मंत्री के रूप में देश की सेवा की। जुलाई 2012 में जब ‘प्रणव मुखर्जी’ ने भारत के राष्ट्रपति बनने के लिए वित्त मंत्री का पद छोड़ दिया था, तो पी. चिदंबरम को वित्त मंत्री के पद पर नियुक्त किया गया था।

पी. चिदंबरम ने भारत के वित्तीय और वाणिज्यक क्षेत्र में अहम योगदान दिया है। सन 2008 के बजट के दौरान, भारतीय अर्थव्यवस्था की सामूहिक जरूरत तथा किसानों के कर्ज को माफ करने में उन्होंने अहम भूमिका निभाई थी और इस प्रकार मंदी के प्रभाव से भारत की रक्षा भी की थी। सन 1996 से 1997 के ‘ड्रीम-बजट’ में, पी. चिदंबरम ने असहनीय राजकोषीय घाटे से निपटने के लिए, एक महत्वाकांक्षी कर सुधार कार्यक्रम की शुरूआत करके सरकार के खर्च को अनुशासित कर दिया था।

जमनालाल बजाज स्वतंत्रता संग्राम सेनानी, उद्योगपति और लोकोपकारक थे। वे जातिगत भेदभाव के घोर विरोधी थे, उन्होंने हरिजनों के उत्थान के लिए कई प्रयत्न किए। उनकी याद में सामाजिक क्षेत्रों में सराहनीय योगदान के लिये ‘जमनालाल बजाज पुरस्कार’ की स्थापना की गयी।

शुरूआती जीवन

जमनालाल बजाज का जन्म 4 नवम्बर, 1889 को एक छोटे से गांव ‘काशी का वास’, जयपुर, राजस्थान में हुआ। उनके पिता का नाम ‘कनीराम’ तथा माता का नाम ‘बिरदीबाई’ था। उनके पिता गरीब किसान थे। उनको 5 वर्ष की आयु में वर्धा के एक बड़े सेठ ‘बच्छराज’ ने गोद ले लिया था। विलासिता से भरपूर वातावरण जमनालाल बजाज को दूषित नहीं कर पाया, क्‍योंकि उनका झुकाव बाल अवस्था से अध्यात्म की तरफ रहा। उनकी सगार्इ 10 वर्ष की आयु में ‘जानकी’ नाम की कन्या के साथ हुई। 3 साल बाद उनका विवाह ‘जानकी’ के साथ धूमधाम से वर्धा में हुआ। उन्होंने अपने बच्चों को बड़े स्कूल में नहीं भेजा, बल्कि उन्हें स्वेच्छापूर्वक वर्धा में आरम्भ किये गये विनोबा के सत्याग्रह आश्रम में भेजा।

महत्त्वपूर्ण कार्य

महात्मा गांधी ने 1935 में ‘अखिल भारतीय ग्रामोद्योग संघ’ की स्थापना की। 1936 में आयोजित ‘अखिल भारतीय हिंदी साहित्य सम्मेलन’, नागपुर के बाद जमनालाल बजाज ने वर्धा में देश के पश्चिम और पूर्व के राज्यों में हिंदी प्रचार के लिए, ‘राष्ट्रभाषा प्रचार समिति’ की स्थापना की। इसके बाद वे ‘हिन्दी साहित्य सम्मेलन’, मद्रास के अध्यक्ष चुने गये। उन्होंने अपने इस पद का उपयोग राष्ट्रभाषा आंदोलन को व्यवस्थित रूप देने की दिशा में किया। जमनालाल बजाज ने देश के पशुधन की रक्षा का काम अपने लिए चुना और गौ माता को उसका प्रतीक माना। उनका सबसे बड़ा काम गो-सेवा था।

‘राय बहादुर’ की उपाधि

सन् 1918 में जमनालाल बजाज को सरकार ने ‘राय बहादुर’ की उपाधि से विभूषित किया। जब 1920 में कलकत्ता अधिवेशन में असहयोग का प्रस्ताव पारित हुआ, तो उन्होंने अपनी उपाधि लौटा दी।

सत्याग्रह

1931 में जमनालाल बजाज के प्रयासों के परिणामस्वरूप ‘जयपुर राज्य प्रजा मंडल’ की स्थापना हुई। 1936 में यह मंडल सक्रिय रूप से काम करने लगा। जयपुर राज्य ने 30 मार्च, 1938 को अचानक एक आदेश निकाला, जिसमें सरकार की आज्ञा के बिना जयपुर राज्य में किसी भी सार्वजनिक संस्था की स्थापना नहीं की जा सकती थी।

जमनालाल बजाज 30 दिसम्बर, 1938 को जयपुर राज्य में फैले हुए अकाल का लेखा-जोखा करने और राहत कार्य करने के लिए सवाई माधोपुर स्टेशन पर गाड़ी की प्रतीक्षा कर रहे थे। इतने में पुलिस अधिकारी एफ.एस यंग ने उनको एक आदेश दिया, जिसमें रियासत में उनके प्रवेश और गतिविधियों के कारण शांति भंग होने का खतरा था। इसकी वजह से जमनालाल बजाज के नेतृत्व में सत्याग्रह किया गया। बाद में जयपुर रियासत ने अपनी गलती मान ली।

मृत्यु

जमनालाल बजाज 1941 के व्यक्तिगत सत्याग्रह में जेल से रिहाई के बाद महात्मा गाँधी की सहमति से ‘आनंदमयी मां’ से मिलने देहरादून गये। वर्धा लौटने के बाद 11 फ़रवरी, 1942 में मस्तिष्क की नस फट जाने के कारण उनका अचानक निधन हो गया।

एम. वेंकैया नायडू का पूरा नाम ‘मुप्पवरपु वेंकैया नायडू’ है। वर्तमान में वे भारत के उपराष्ट्रपति हैं। वे 2002 से 2004 तक ‘भारतीय जनता पार्टी’ (BJP) के राष्ट्रीय अध्यक्ष तथा केंद्र में विभिन्न विभागों के मंत्री पदों पर भी रह चुके है। भारत के सत्ताधारी ‘राष्ट्रीय लोकतांत्रिक संघ’ (NDA) ने 17 जुलाई 2017 को उन्हें भारत के उपराष्ट्रपति पद का प्रत्याशी घोषित किया। एम. वेंकैया नायडू 5 अगस्त 2017 को हुए चुनाव में ‘गोपालकृष्ण गाँधी’ को हराकर भारत के 13वें उपराष्ट्रपति चुने गए और 11 अगस्त 2017 को भारत के उपराष्ट्रपति बने।

जन्म एवं शिक्षा
एम. वेंकैया नायडू का जन्म आंध्र प्रदेश के नेल्लोर जिले के चावटपलेम में 1 जुलाई 1949 को एक ‘कम्मू परिवार’ में हुआ था। उनके पिता का नाम ‘रंगिया नायडू’ तथा उनकी माता का नाम ‘रामानाम्मा’ था। एम. वेंकैया नायडू ने वी. आर. हाई स्कूल, नेल्लोर से अपनी स्कूली पढ़ाई पूर्ण की और वी. आर. कॉलेज से राजनीति तथा राजनयिक अध्ययन में स्नातक किया। उन्होंने आन्ध्र विश्वविद्यालय, विशाखापत्तनम से कानून में स्नातक की डिग्री हासिल की। वे सन 1974 में आंध्र विश्वविद्यालय में छात्र संघ के अध्यक्ष के तौर पर चुने गए। कुछ दिनों तक वे आंध्र प्रदेश के छात्र संगठन समिति के संयोजक भी रह चुके हैं।

राजनैतिक करियर
एम. वेंकैया नायडू को एक ‘आंदोलनकारी’ के तौर पर भी पहचाना जाता है। वे सन 1972 में ‘जय आंध्र आंदोलन’ के समय पहली बार सुर्खियों में आए। उन्होंने नेल्लोर के आंदोलन में सक्रिय रूप से भाग लेते हुये विजयवाड़ा से आंदोलन का नेतृत्व किया। छात्र जीवन में उन्होंने लोकनायक ‘जयप्रकाश नारायण’ की विचारधारा से प्रभावित होकर आपातकालीन संघर्ष में भाग लिया। वे आपातकाल के विरोध में सड़कों पर उतर आए और उन्हें जेल भी जाना पड़ा।

आपातकाल के बाद वे सन 1977 से सन 1980 तक जनता पार्टी के युवा शाखा के अध्यक्ष रहे। सन 2002 से 2004 तक उन्होंने भारतीय जनता पार्टी के राष्ट्रीय अध्यक्ष का उतरदायित्व संभाला। वे ‘अटल बिहारी वाजपेयी’ की सरकार में केंद्रीय ग्रामीण विकास मंत्री रहे और ‘नरेन्द्र मोदी’ की सरकार में शहरी विकास, आवास तथा शहरी गरीबी उन्‍मूलन तथा संसदीय कार्य मंत्री है।

नारा चंद्रबाबू नायडू को लोग ‘एन. चंद्रबाबू नायडू’ के नाम से भी जानते हैं। एन. चंद्रबाबू नायडू आंध्र प्रदेश के विभाजन के बाद, आंध्र प्रदेश के पहले मुख्यमंत्री बने और सन 2014 से इस पद पर आसीन हैं। उन्होंने सन 1994 से लेकर सन 2004 तक संयुक्त आंध्र प्रदेश के मुख्यमंत्री के तौर पर कार्य किया है। वर्तमान में एन. चंद्रबाबू नायडू TDP (Telugu Desam Party) के अध्यक्ष हैं।

सन 2014 के विधानसभा चुनावों में एन. चंद्रबाबू नायडू ने अपनी पार्टी को बेहतरीन जीत दिलाने में पार्टी का नेतृत्व किया था, क्योंकि उनकी पार्टी TDP 175 विधानसभा सीटों में से 102 सीटों पर जीत हासिल करने में सफल रही थी। लोकसभा चुनाव में भी TDP-BJP (Bharatiya Janata Party) पार्टी गठबंधन के साथ क्षेत्र में सबसे अधिक मतों की गणना के साथ उभर कर सामने आई थी।

जन्म एवं शिक्षा
एन. चंद्रबाबू नायडू का जन्म आंध्र प्रदेश के रायलसीमा क्षेत्र के चित्तूर जिले में 20 अप्रैल 1950 को एक किसान परिवार में हुआ था। इनके पिता का नाम ‘एन. खर्जुरा नायडू’ तथा इनकी माता का नाम ‘अम्मानम्मा’ था। एन. चंद्रबाबू नायडू ने शेशापुरम ग्राम पंचायत और चंद्रगिरी विद्यालयों में पढ़ाई की। उसके बाद उन्होंने तिरुपति के एस.वी. आर्ट्स कॉलेज से अर्थशास्त्र में स्नातक की डिग्री हासिल की और बाद में स्नातकोत्तर की डिग्री प्राप्त की। एन. चंद्रबाबू नायडू अपने कॉलेज के दिनों से ही सामाजिक और राजनीतिक मुद्दों की ओर ध्यान आकर्षित करने लगे थे।

राजनैतिक जीवन
एन. चंद्रबाबू नायडू को स्थानीय युवा कांग्रेस का अध्यक्ष बनने का मौका मिला था। उनके राजनैतिक जीवन में निर्णायक मोड़ तब आया, जब उन्होंने सन 1978 में होने वाले विधानसभा चुनावों में जीत हासिल की। एन. चंद्रबाबू नायडू न केवल 28 वर्ष की आयु में विधायक बने, बल्कि वे MP (Member of Parliament) मंत्रिमंडल में सबसे कम उम्र के मंत्री बने।

सन 1994 में राज्य में अपने शासनकाल के समय एन. चंद्रबाबू नायडू ने कार्यशीलता की एक प्रबंधकीय शैली के साथ खुद तकनीकी समझ रखने वाले मुख्यमंत्री के तौर पर कार्य किया। एन. चंद्रबाबू नायडू राज्य के लिए विजन 2020 के साथ आए और उन्होंने ऐलान किया कि उन्हें राज्य के मुख्यमंत्री के बजाय, मुख्य कार्यकारी अधिकारी के तौर पर जाना जाए।

एन. चंद्रबाबू नायडू के दृष्टिकोण के आलेख के मुताबिक, 2020 तक आंध्र प्रदेश एक नव-परिवर्तित राज्य होगा और इस परिवर्तन में सूचना प्रौद्योगिकी एक अहम भूमिका निभाएगी। विशेष रूप से उसमें एन. चंद्रबाबू नायडू ने हैदराबाद को सूचना प्रौद्योगिकी केंद्र में तब्दील करने की महत्वाकांक्षी योजना बनाई थी। इन योजनाओं में से कई योजनाओं को उन्होंने, 8 वर्षों में मुख्यमंत्री के पद पर आसीन होते हुए लागू किया। एन. चंद्रबाबू नायडू की छवि एक CEO की है और वे अपने कार्यालय में कंप्यूटरों से डेटा विश्लेषण और उसके अनुसार काम करते हैं।

सन 1999 के विधानसभा चुनावों में एन. चंद्रबाबू नायडू ने TDP गठबंधन के साथ 185 सीटों पर जीत हासिल करके अपनी पार्टी की जीत का नेतृत्व किया। सन 2004 में उनकी पार्टी को एक बड़ा झटका तब लगा था, जब वह केवल 49 सीटों पर ही जीत हासिल करने में कामयाब हो पाए थे। एन. चंद्रबाबू नायडू ने अपनी पार्टी का फिर से गठन करने और मंच पर वापसी करने के लिए शपथ ली। TDP ने सन 2009 के विधानसभा चुनावों में अपना बेहतर प्रदर्शन किया और कांग्रेस ने राज्य में सत्ता को बरकरार रखा, लेकिन सन 2014 के चुनावों में एन. चंद्रबाबू नायडू ने भाजपा के साथ गठबंधन करके सत्ता में वापसी की थी।

के. चंद्रशेखर राव का पूरा नाम ‘कल्वाकुंतला चन्द्रशेखर राव’ है। उन्हें तेलंगाना के वर्तमान मुख्यमंत्री और तेलंगाना राष्ट्र समिति के मुख्य कार्यकर्ता एवं अलग तेलंगाना राष्ट्र आंदोलन के प्रमुख कार्यकर्ता के रूप में जाना जाता है। वे 15वीं लोकसभा के सदस्य हैं। केंद्र में श्रम और नियोजन मंत्री के पद को भी वे सुशोभित कर चुके हैं। तेलंगाना राष्ट्र समिति के गठन से पहले के. चन्द्रशेखर राव ‘तेलगू देशम पार्टी’ के सदस्य थे। उन्होंने अलग तेलंगाना राज्य के निर्माण की मांग करते हुए तेलगू देशम पार्टी छोड़ दी थी।

जन्म एवं शिक्षा
के. चंद्रशेखर राव का जन्म आंध्र प्रदेश में मेदक जिले के चिंतामदका नामक ग्राम में 17 फरवरी 1954 को हुआ था। उनके पिता का नाम ‘रघवर राव’ तथा उनकी माता का नाम ‘वेंकताम्मा’ था। उनकी शुरूआती पढ़ाई आंध्र प्रदेश से ही हुई और उन्होंने बाद में हैदराबाद के ‘उस्मानिया विश्वविद्यालय’ से तेलुगू साहित्य में स्नातकोत्तर की उपाधि प्राप्त की।

विवाह
के. चन्द्रशेखर राव का विवाह ‘शोभा’ नाम की एक महिला के साथ हुआ, दम्पति के 2 संतान हुईं। एक बेटा जिनका नाम ‘कल्वाकुंतला तारक रामाराव’ है, वह विधानसभा के सदस्य हैं। बेटी का नाम ‘कल्वाकुंतला कविता’ है, जो सामाजिक कार्यकर्ता हैं।

राजनैतिक करियर
के. चंद्रशेखर राव ने एक छात्र नेता के तौर पर राजनैतिक करियर की शुरूआत की। इससे पहले वे एक रोजगार सलाहकार थे, जो कामगारों को खाड़ी देशों में भेजते थे। उनका राजनैतिक करियर इस प्रकार से है-

सन 1985 में के. चन्द्रशेखर राव ‘तेलुगु देशम पार्टी’ में शामिल हुए और विधायक नियुक्त किए गए।
वे सन 1987 से 1988 तक आन्ध्र प्रदेश में राज्यमंत्री रहे।
वे सन 1992 से 1993 तक ‘लोक उपक्रम समिति’ के अध्यक्ष रहे।
वे सन 1997 से 1999 तक केंद्रीय मंत्री बने।
सन 1999 से 2001 तक आन्ध्र प्रदेश विधानसभा में उपाध्यक्ष का पद भी उन्होंने सम्भाला।
‘तेलंगाना राष्ट्र समिति’ के गठन से पहले वे तेलुगु देशम पार्टी’ के सदस्य थे। बाद में अलग तेलंगाना राज्य के निर्माण की मांग करते हुए उन्होंने तेलुगू देशम पार्टी’ छोड़ दी।
‘तेलंगाना राष्ट्र समिति’ ने सन 2004 में कांग्रेस के साथ लोकसभा चुनाव लड़ा और 5 सीटें जीतीं।
उन्होंने सन 2004 से 2006 तक केंद्रीय श्रम और नियोजन मंत्री के पद पर काम किया।
उन्होंने सन 2006 में संसद की सदस्यता से त्यागपत्र दे दिया और फिर हुए चुनावों में भारी बहुमत से सांसद नियुक्त किए गए।
सन 2008 में उन्होंने अपने 3 सांसदों और 16 विधायकों के साथ फिर त्यागपत्र दिया और अगली बार दोबारा सांसद नियुक्त किए गए।
वे UPA सरकार में जून 2009 तक थे, लेकिन अलग तेलंगाना राष्ट्र पर UPA के नकारात्मक रवैये के कारण उन्होंने UPA को छोड़ दिया।
मुख्यमंत्री
के. चन्द्रशेखर राव की मुख्य मांग अलग तेलंगाना राज्य का निर्माण थी, जिसे लेकर उन्होंने अनिश्चितकालीन भूख हड़ताल का ऐलान किया। इसके चलते उन्हें करीमनगर से गिरफ़्तार भी किया गया था। इस बीच रॉयल तेलंगाना की मांग सामने आने पर उन्होंने कहा था कि ‘उक्त मांग हमारी मांग के पूरी तरह ख़िलाफ़ है। हमने मौजूदा आन्ध्र प्रदेश के केवल 10 ज़िलों वाले एक अलग तेलंगाना राज्य की मांग की थी, जिसकी राजधानी हैदराबाद हो और हैदराबाद पर किसी तरह की पाबंदी न हो।’ 15वीं लोकसभा के सदस्य के. चन्द्रशेखर राव आन्ध्र प्रदेश के करीमनगर लोकसभा क्षेत्र का ही प्रतिनिधित्व करते हैं। 2 जून 2014 को वे तेलंगाना के पहले मुख्यमंत्री बने।
